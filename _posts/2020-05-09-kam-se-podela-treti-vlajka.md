---
date: 2020-05-09
category: blog
layout: post
tags:
    - Karlovarský_kraj
    - Sokolov
title: Kam se poděla třetí vlajka?
author: MS Sokolov
image: posts/sokolov01.jpg
---
**V neuvěřitelnou ostudu vyvrcholil pietní akt konce druhé světové války v Sokolově. Na pokyn starostky Oulehlové z ANO zmizela z prostoru pomníku americká vlajka těsně před tím, než vedení radnice začalo pokládat květiny. Paradoxní je, že je to byly právě jednotky spojenců, které do našeho města dorazily jako první. Na případ upozornil senátor Miroslav Balatka (STAN s podporou Pirátů).**

Samotná kauza i následné vysvětlení z pera starostky, kdy argumentuje tím, že nechala vlajku sundat, protože tam není pohřben žádný americký voják, působí jako z jiné, temné doby. Místo pokorné omluvy ještě neváhala na senátora zaútočit.

Perličkou na celé mimořádně trapné záležitosti je špatně umístěná státní vlajka po odstranění americké. Podle zákona o užívání státních symbolů patří naše vlajka vlevo. Na čestném místě tedy při ceremonii vlál ruský prapor.

*“O celé této záležitosti jsem se, stejně jako všichni ostatní, dozvěděla až na jednání zastupitelstva, které proběhlo právě v den pietního aktu. Nepochopila jsem především důvod odebrání a zejména následné vrácení americké vlajky. Předešlé roky bez problémů visely všechny tři zástavy. I proto neměla debata probíhat těsně před položením květin. A pokud už proběhla, tak mělo být rozhodnutí konečné. Takhle to na mě všechno působí jako účelové. Doufám, že se v tomto od nás ostatní města skutečně učit nebudou,“* komentuje Tereza Zykánová, Pirátská sokolovská zastupitelka.

![](/assets/img/posts/tereza_zykanova.jpg)
*Tereza Zykánová*

V poslední době se vede často diskuse o přepisování dějin. Tu často slyšíme zejména ze strany proruských politiků a serverů a má spíše virtuální a domnělou podobu. Sokolovské přepisování v režii starostky Oulehlové je skutečné a ponižující. Ignoruje desetitisíce položených životů spojeneckých vojáků, nejen Američanů, ale příslušníků národů západní Evropy, kteří se obětovali v boji za svobodu a demokracii.

**Takže nám nezbývá než říci místo paní starostky „Děkujeme, Ameriko!“**
