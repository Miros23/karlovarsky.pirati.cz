---
date: 2020-04-27
category: blog
tags: Karlovarský_kraj Pandemie 3otázky
title: Tři otázky pro... Danielu Bílou
author: KS Karlovarský kraj
image: posts/daniela_bila.jpg
---
**Každý týden jedna Pirátská osobnost v kraji odpoví na tři otázky z aktuální situace. Dnes pokračuje Daniela Bílá, předsedkyně Pirátů z Karlových Varů a jedna z "holek z Moskevské".**

**1. Pirátské centrum v Karlových Varech se proměnilo v distribuční centrum. Můžeš nám k tomu říci něco bližšího?**

Nouzový stav a vážná situace týkající se nového typu koronaviru dala dohromady partu dobrovolníků, kteří pomáhají v sídle Pirátské strany v Karlových Varech. To se nachází v Moskevské ulici a tak jsme si začaly říkat “Holky z Moskevské”. Pochopitelně jsme genderově vyvážení a pomáhají nám i muži.

Hlavními nositelkami nápadu, kromě mě, byla Michaela Kožíšková, Olča Bischofová a Lada Baranek Lapinová. Povedlo se nám se dobře propojit a vytvořit tak dobře fungující skupinu, která mohla už 19. března otevřít distribuční centrum právě u nás v Pirátském centru.

Původně jsme se z roušek dostali přes rozdávání dezinfekce až k ochranným štítům. Rozdali jsme přes 3000 roušek a 2500 litrů dezinfekce. Vše pochopitelně zcela zdarma. Roušky nám sváželi lidé z celého širokého okolí, od Perninku až po Otročín. Dezinfekce je zejména darem Vladimíra Melichara (ten nezištně pomáhal s rozvozem) a Karlovarské Becherovky.

**2. Od minulého tohoto týdne je v provozu i 3D tiskárna. Jakou má kapacitu tisku a kam všude štíty rozvážíte?**

3D tiskárna byla zakoupena z prostředků Pirátské strany a momentálně je plně využita pro tisk ochranných pomůcek. Štíty rozdáváme organizacím, jež je potřebují - pečovatelským domům, mateřským školkám, do různých provozoven (kadeřnictví, posilovna, učitelé ZŠ a SŠ, obchody, potravinová banka, pedagogicko-psychologická poradna). Dále na tiskárně vyrábíme pomůcky pro zlepšení komfortu nošení roušek. Tiskárna zvládne vyrobit 16 kusů štítů za 24 hod.

**3. Až se rozvolní koronavirové opatření, na jaké akce se mohou lidé těšit v Pirátském centru e-PIC a od karlovarských Pirátů obecně?**

 Vrátí se zpátky pravidelné akce jako deskové hry jednou za dva týdny, taktéž promítání filmů z projektu Promítej i ty. Měly by proběhnout již dříve naplánované akce, které kvůli nouzovému stavu neproběhly - přednáška Svobodný statek na soutoku a promítání filmu Rotten - Na česneku a filmu Fresh Water, který měl být promítán ve Světový den vody. Dále se můžete těšit i na nové workshopy, především 3D tisku a také několik zájmových, např. kváskové pečení, výroba mýdla za tepla a výroba domácích sýrů.

Dále karlovarští Piráti určitě budou pořádat klasický festival VyOsení, s několika kapelami různých žánrů, které nespadají pod OSA a náš tradiční velmi oblíbený Dětský den v září. Také budeme pořádat jako v roce 2019 Mikulášskou besídku.
