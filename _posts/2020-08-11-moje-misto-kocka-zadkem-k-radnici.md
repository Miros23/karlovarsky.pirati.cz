---
date: 2020-08-11
category: blog
layout: post
tags:
    - Karlovarský_kraj
    - krajské_volby_2020
    - Moje_místo
title: Moje místo - Kočka zadkem k radnici
author: Jindřich Čermák
authorId: jindrich.cermak
image: posts/MM_JC.jpg
---
**Nebudu se lišit od mých ostatních kolegyň a kolegů. Karlovarský kraj nabízí tolik magických míst, až to není na takovém území možné. Kamkoliv dorazíte, najdete nějaký pěkný kout (i když se to na první pohled nezdá). Nabízíme vše od nedotčené přírody, přes krásná historická i brutální poetiku industriální krajiny. Nicméně jako rodilému Karlovarákovi mi to nedá než zpropagovat místo v našem lázeňském městě.**

Nenápadně mezi domy v Ondřejské ulici vystoupáte po schodech k nejkrásnější stezce ve Varech. Proplétá se upravenými zahrádkami, zavede vás do zákoutí lázeňských domů a poskytne vám neobvyklé výhledy na centrum města. To můžete obdivovat z vyhlídek a altánků. Ty přímo volají po romantickém setkání ve dvou! I třeba při skleničce něčeho dobrého.

Cestou, která je pojmenována po propagátorovi lázní Jeanu de Carro, dorazíte také k torzu lanovky na Tři kříže. Stavbu, kterou měl doplnit i hotel na vrchu, přerušila první světová válka, ale stále je patrné betonové koryto. Čas od času se objeví i úvahy nad jejím dokončením…

Stezka vás dovede až do nádherného parku, kde můžete obdivovat krásný výhled nebo empírovou vilu, kterou si nechal postavit baron August Friedrich Ulrich von Lützow. Bohatý baron si podzim svého života v Karlsbadu náramně užíval a záhy se stal oblíbenou postavou místních. A to nejen pro své eskapády, ale také pro značnou dobročinnost, nechal například postavit chudobinec či zakoupil pozemek pro evangelický hřbitov.

Jenže se milý baron také často dostával do sporů s radnicí. Ta mu nechala postavit malou sochu Karla IV. na výrazném sloupu na dohled od jeho domu. Tak se Lützow pomstil vlastním uměním. Od svého přítele sochaře Kisse si přivezl sochu kočky. Umístil ji na svém pozemku také na vysoký sloup. A otočil zadkem k radnici. Chtěl tak vyjádřit, že práce radních stojí za kočku.

Socha je na místě dodnes a je doslova dominantou celého prostoru. Jen je opět natočena pozadím k budově magistrátu. Asi ví proč.

![](/assets/img/posts/jindrich_cermak_2020.jpg)
