---
date: 2020-08-26
category: blog
layout: post
tags:
    - Karlovarský_kraj
    - krajské_volby_2020
    - Moje_místo
title: Moje místo - Jinotajná vyhlídka ve Valči
author: Nikola Indrová
authorId: nikola.indrova
image: posts/MM_NI.jpg
---
**Jinotaj je vyhlídka nad zámeckou zahradou ve Valči, kterou objevil v roští můj partner, Jiří Metod Kassl, v roce 2011. Od té doby se toto místo změnilo k nepoznání, zmizely nálety a nabídl se tak nádherný panoramatický výhled do okolí. Právě kvůli výhledu mám toto místo velmi ráda.** 

Každý rok zde například na Silvestr děláme velký oheň a zváni jsou všichni, kteří respektují zákaz různých rachejtlí. Úderem půlnoci pak člověk při dobré viditelnosti může pozorovat na stovky ohňostrojů z okolí.

Ohně na vyhlídce děláme taky v rámci oslav slunovratu, v létě a v zimě, nebo během hudebních festivalů. Vyjít na kopec, trochu se zadýchat a zapotit při výšlapu, aby si člověk při dobytí vrcholu mohl následně vychutnat doslova nadhled nad všedním světem, dočerpat energii a případně i posedět u ohně s přáteli nebo novými objeviteli tohoto místa.

Jinotajná vyhlídka je živé místo, a to nejen proto, že se na něm pasou naše ovce, ale stále se proměňuje, vyvíjí. Nové kouzlo pro mě získalo během začátku srpna, kdy jsme si právě zde řekli s dnes už manželem své ano.

![](/assets/img/posts/nikola_indrova_2020.jpg)
