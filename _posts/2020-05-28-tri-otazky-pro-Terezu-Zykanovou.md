---
date: 2020-05-28
category: blog
tags: Karlovarský_kraj 3otázky Sokolov
title: Tři otázky pro... Terezu Zykánovou
author: KS Karlovarský kraj
image: posts/tereza_zykanova.jpg
---
**Každý týden jedna Pirátská osobnost v kraji odpoví na tři otázky z aktuální situace. Dnes pokračuje Tereza Zykánová, zastupitelka v Sokolově. Právě toto město našeho kraje se dostalo do pozornosti médií hned několika způsoby. Nejdříve to byla kauza sundané americké vlajky a pak i útlum těžby v Sokolovské uhelné. O tu se zajímá i premiér Babiš ([a informovali jsme o tom](https://karlovarsky.pirati.cz/aktuality/sokolov-neni-jen-uhli.html)).**


**1. Celou republiku prolétla kauza americké vlajky při oslavách konce války. Jaký je na to tvůj pohled?**

Už někde jsem několikrát vyjadřovala svůj údiv. Člověk by řekl, že tak otřelí politici vědí, co dělají. Samozřejmě lze pochopit, že chtěli vzdát čest padlým sovětským vojákům, ačkoliv i o tomto by se dalo polemizovat, ale to je věc názoru. Ale přijde mi naprosto nepochopitelné, že debata probíhá na místě ve chvíli pietního aktu. Ta měla proběhnout úplně jinde a jindy.

A popravdě spíš než samotný akt mě zaráží a mrzí reakce na celou nastalou situaci. Vůbec to nemuselo být tak vyhrocené. Mě osobně, když někdo upozorní na chybu, tak ji uznám a omluvím se. Ale každý jsme jiný. Popravdě už toho bylo tolik, že jsou z toho spíše všichni znechuceni a nechtějí to dál řešit, čemuž rozumím.

---

**2. Sokolovskou uhelnou čeká další útlum těžby, co to přinese městu a nejbližšímu okolí?**

To je otázka. Ke mně se samozřejmě žádná data nedostala. Vedení města s opozičními zastupiteli informace moc nesdílí, takže se ke mně žádná přesná data ani výstupy z jednání se SUAS nedostali, ale jisté je, že nás čeká další propouštění. Zda se jedná přímo o útlum, to nevím, já očima občana vidím neustálou práci, Lomnice už prakticky kouká do díry, Šenvert je osvícen dnem i nocí, jak se tam pracuje. Lom Libík ve Svatavě v těsné blízkosti jezera Medard se neustále rozšiřuje a požírá okolí až k hlavní silnici, byla zde zbudovaná vlečka a na útlum těžby to opravdu nevypadá.

Útlum těžby a s ním spojené problémy se měly řešit před deseti lety. Nyní už je samozřejmě pozdě něco zachraňovat. Společnost SUAS nebyla schopná v předchozích letech své stamilionové zisky použít ke transformaci a přechodu do doby pouhelné. Nyní využívá tisíce zaměstnanců jako rukojmí pro vydírání státu. Z tohoto pohledu mi celá situace silně připomíná nedávnou anabázi kolem OKD.

---

**3. Co podle tebe přinese testovací okruh BMW?**

Další možnosti. Nový směr pro Sokolov a také pro region. Je ale naivní si myslet, že to vyřeší naše problémy. Je to pouze první vlaštovka a je nutné si uvědomit, že i zde platí, že jsme jako město svým způsobem závislí na rozhodnutí SUAS, kterému patří po vytěžení všechna půda. Město nemá možnosti, kam se rozvíjet, moc místa v okolí mu nepatří.

Záleží také na přístupu samosprávy k příležitosti jako je nový polygon. Například v Lomnici právě probíhá rekonstrukce místní školky, aby bylo dobře postaráno o drobotinu nových zaměstnanců BMW. Naproti tomu v Sokolově stavíme domov pro seniory...
