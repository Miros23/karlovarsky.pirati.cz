---
date: 2020-08-18
category: blog
layout: post
tags:
    - Karlovarský_kraj
    - krajské_volby_2020
    - Moje_místo
title: Moje místo - Sokolovsko a Bublava
author: Lukáš Zykán
authorId: lukas.zykan
image: posts/MM_LZ.jpg
---
**Jako rodilý Sokolovák mám zdejší okolí velice rád. Opravdu je u nás co vidět a navštívit. V Sokolově samotném je mnoho opravených sportovišť a relaxačních zón (areál zdraví, Bohemka), kde venčíme naše dva syny. Za zmínku určitě stojí Statek Bernard v Královském Poříčí, kam chodíme obdivovat, krmit a hladit místní přátelskou faunu. Mám rád všemožné vyhlídky a rozhledny v okolí. I když pro neznalého to může být vzhledem k těžbě uhlí pohled nelahodící oku, rád tyto místa, odkud jde na Sokolov vidět, navštěvuji. Jako příklad bych uvedl vyhlídku na Kamenici, rozhledny Krudum, Cibulku, nebo Hard, která je v srdci Sokolova, kousek od našeho domu.**

Jakožto vášnivý rybář na pstruhových vodách se často potloukám kolem řek, říček a potoků v celém našem kraji. Dost času takto trávím kolem pramenů Rolavy na Přebuzi a Jelení. Tam je opravdu božský klid, podtrhnutý tím, že leckde není mobilní signál. Dá se tam tedy báječně vypnout a krásně relaxovat. Za zmínku stojí i Velká Libava, kde nenarazím na živou duši, kromě zvířat všemožných druhů, včetně bobra.

Nesmím ale vynechat Bublavu, kam jsme s rodiči vyráželi každý víkend snad od mého narození. Tam to opravdu miluji a je to moje srdeční záležitost. Ať už jde o krásné výhledy, procházky po lesích, houbaření, nebo honba za geocachemi. A protože jsem se snad učil dřív jezdit na lyžích než chodit, je pro mě Bublava centrem zimních radovánek. Z lyžování v raném věku to plynule přešlo ke snowboardingu a k občasnému snowkitingu, se kterým je to ale vzhledem k současným klimatickým podmínkám v zimě stále těžší.

V nedávné době byly na Bublavě obnoveny historické panské rybníky. Jeden z nich je těsné blízkosti naší chaty. S našimi malými syny se tak zkoušíme věnovat rybaření a těším se, až po mně tuto vášeň zdědí.

![](/assets/img/posts/lukas_zykan_2020.jpg)
