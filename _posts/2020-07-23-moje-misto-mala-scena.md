---
date: 2020-07-23
category: blog
layout: post
tags:
    - Karlovarský_kraj
    - krajské_volby_2020
    - Moje_místo
title: Moje místo - Malá scéna Loket
author: Vítězslav Adamec
authorId: vitezslav.adamec
image: posts/MM_VA.jpg
---
**Jako oblíbené místo zvolím svůj domov, tedy Loket a zvláště nově obnovenou Malou scénu, kde jsme jako místní Piráti pořádali na konci května historicky první Loketské Vyosení.**

Jde o plochu po bývalé zahrádkářské kolonii vedle betonového mostu přes řeku Ohři kousek od amfiteátru. Šlo o dlouhodobě nevyužitou plochu, která však měla velký potenciál. Minulý rok bylo rozhodnuto o přesunu Malé scény z původního umístění na náměstí, kde byli místní obyvatelé i podnikatelé s její produkcí nespokojeni, právě do této lokality. Dlouhou dobu se zde nic nekonalo, proto jsme si s místními Piráty řekli, že bychom zde uspořádali první zahajovací akci. Z reakcí návštěvníků šlo poznat, že šlo o dobrý nápad. Prostorná louka pod hradem s kamennou terasou a ohništěm se stala příjemným místem pro komornější kulturní akce. Je zde výborný výhled na panorama hradu i města spolu s moderní kulisou betonového mostu. Kdo nechtěl zrovna poslouchat kapely na vyvýšené terase, mohl se přesunout níže na louku, kam zvuk doléhal jen částečně.

Myslím si, že půjde o výjimečný kulturní prostor, který si samozřejmě bude muset vybudovat svou osobitou dramaturgii, která by se měla odlišit od zavedených scén amfiteátru či hradu. Osobně doufám, že Malá scéna bude žít a bude přístupná pro kulturu všech možných žánrů a stylů.

![](/assets/img/posts/vit_adamec_2020.jpg)
