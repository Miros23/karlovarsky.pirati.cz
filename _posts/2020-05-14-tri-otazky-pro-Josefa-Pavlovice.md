---
date: 2020-05-14
category: blog
tags: Karlovarský_kraj Pandemie 3otázky
title: Tři otázky pro... Josefa Pavlovice
author: KS Karlovarský kraj
image: posts/pepa_pavlovic.jpg
---
**Každý týden jedna Pirátská osobnost v kraji odpoví na tři otázky z aktuální situace. Dnes pokračuje Josef Pavlovic. V posledních týdnech prožil velmi hektické období - jako asistent zdravotnického týmu Pirátské strany řešil koronavirus z první politické linie. A jako radní v Mariánských Lázních se musí vypořádat i z dopady pandamie na lázeňské město.**

**1.  V Pirátské straně si zažil hektické týdny, seš asistentem zdravotnického týmu, pod který spadá i vše kolem koronaviru. Jak probíhala vaše práce a jak vznikala jednotlivá řešení?**
    
Od konce ledna jsme začali cíleně shromažďovat informace o koronaviru a v průběhu únoru pomalu tušili, že se řítíme do velkého průšvihu, byť kroky vlády tomu v tu chvíli neodpovídaly. Když se pak během března začala čísla nebezpečně zvedat i u nás, bylo jasné, že se bude muset sáhnout po drastických opatřeních. I z našich interních analýz jsme vycházeli, že ten “lockdown”, uzavření, byla asi nejvhodnější volba. Proto jsme jako Piráti tyto prvotní kroky vlády podpořili. Ve hře bylo příliš neznámých.

Zde bych rád vyslovil velké díky všem kolegům z Poslanecké sněmovny. Informace se na nás valily doslova ze všech stran a bylo zapotřebí je vyhodnocovat a hlavně zpracovávat v reálném čase. Byly to věci od legislativních návrhů, a tím pádem potřeba k nim připravit pozměňovací návrhy, přes nabídky ochranných prostředků až po maily od občanů. Díky dobře nastaveným procesům jsme s tím poprali byť za cenu toho, že nás doma prakticky neviděli.

  

Když se přehnala prvotní obava o naplnění lůžek JIP, tak jsme začali pracovat na plánu co dál. Pandemie a zastavení země v takto velkém rozsahu můžeme vnímat jako katastrofu a nebo jako příležitost. Jako Piráti to chápeme právě jako šanci pro restart a pro nová řešení.

Ideje jsme sepsali pod názvem [Budoucnost řešíme teď ](https://budoucnostresimeted.cz/) a ukazujeme tři vlny opatření, aby se naše země z této krize probudila silnější než dřív.

---
  

**2.  Jak hodnotíš kroky vlády? Je jasné, že po bitvě je každý generál, ale je něco, co bys navrhoval výrazně odlišně?**
    
Já osobně vnímám zásadní chyby ve dvou oblastech. Totální chaos v ekonomické oblasti a v oblasti dostupnosti dat. K té první části - podnikatelé potřebovali během dubna rychlou likviditu, tedy peníze, aby překonali výpadek příjmů. Řešení pomocí úvěrů zajištěných osobními směnkami mi nepřijde dobré, navíc právě ti, kteří tu pomoc potřebují, na ni často nemůžou dosáhnou. Jsou z krizové oblasti a hrozí jim krach, proto jim banky nedají ten potřebný úvěr, takže pomoc státu v tomto ohledu je mizivá. Další nechutné tahanice o to, které skupiny obyvatel dostanou ošetřovné, které pomoc v podnikání a další neustálé změny, to není nic, co by mi dělalo radost.

Jako Piráti jsme navrhovali změnu slevy na poplatníka na 33 tisíc za letošní rok s tím, že by byla splatná už letos. Takže každý, kdo by potřeboval peníze, by požádal a stát by mu obratem poslal 11 tisíc každý měsíc s tím, že by se to srovnalo příští rok při daňovém přiznání. Kdo by i tak letos vydělal, platil by daně v plné výši. Kdo by se dostal do existenční potíží, ten by dostal peníze právě teď a to bylo to nejdůležitější.

Dalším problém, který se teď ukázal v plné nahotě, je chybějící digitalizace státu. Až teď to začali vyžadovat i sami úředníci a chtěli s občany komunikovat maily a dalšími způsoby, čemuž se doteď velmi bránili.

Jeden příklad za všechny:

Spousta schůzek, kdy si úředník pozval občana k sobě do kanceláře, by se dala řešit i online, chápejte jako variantu, nikoliv povinnost! Je jasné, že ne každý má internet a vybavení k tomu, aby se mohl připojit. Šlo by tak ušetřit čas i peníze při cestování po úřadech. Představte si, že byste si kvůli lítání po úřadech nemuseli brát celý den dovolenou, ale vyřídili byste to pomocí videokonference z telefonu v obědové pauze.

  
Třešničkou na dortu je pak informace, že stát nevěděl kde má kolik lůžek JIP a začal to řešit až teď při pandemii. Mám pocit, že nám chybí data abychom celou epidemii mohli kvalitně vyhodnotit a říct, jak se šířila a kde, kdo je ohrožený a na co se zaměřit na podzim, protože druhá vlna v nějaké podobě přijde.

 --- 

**3. Seš také radním v Mariánských Lázní, jaké připravujete marketingové aktivity pro návrat hostů? A podotázka závěrem - seš nadšeným fotografem, využil si prázdné město k nafocení zajímavých snímků?**


Jako rada města jsme dopady koronaviru řešili a řešíme prakticky každé setkání. Jsou to starosti, které nám opravdu nedávají spát. Na začátku jsme přišli s rychlým odpuštěním nájmů na pět měsíců v městských nebytových jednotkách. Jako město jsme chtěli, aby mohli ušetřené peníze použít na zaměstnance a další věci a zároveň jsme to vnímali jako více než symbolickou pomoc. Zrušili jsme každoroční zahájení sezóny a ušetřené finance obratem investovali do marketingu. Další peníze máme připravené ve fondu cestovního ruchu, ale chceme kampaň jasně zaměřit, v první vlně se bavíme o částce přes 600 tisíc korun na marketingovou kampaň. Hotely a hoteliéři také nespí a připravují vlastní projekty. Další zdroje, které máme připravené po vyhodnocení první vlny, jsou ve výši tři miliony.

Ve spolupráci s lázeňskými hotely Ensana budeme upravovat Arniku, prostor v centru města, aby byla přívětivější pro děti. Cílem je podpořit a posílit infrastrukturu pro české návštěvníky, kteří přijedou s dětmi.

Co řešíme intenzivně je dopad na sociální oblast v našem městě. Počet lidí na úřadu práce bohužel raketově roste a pro město naší velikosti to je ohromný problém.

  

Jako piráti máme web [socialnisystem.pirati.cz](https://socialnisystem.pirati.cz/), kde je popsáno na jaké dávky člověk může dosáhnout. Jsou tam odkazy na formuláře, čímž se lišíme od státní správy. Proklikat se ke správnému formuláři bývá bohužel často spíše záležitost náhody než úmyslu. Minimálně v první vlně je nezbytné, aby lidé podali žádosti na všechno na co mohou dosáhnout. Cílem tohoto webu je usnadnit orientaci v systému všech dávek a usnadnit samotný proces žádosti.

K tomu fotografování - ano, využil. Našel jsem si jedno volné odpoledne a proběhl rychle město s foťákem, abych zakonzervoval pro historii tuto smutnou epochu. Fotky jsou k nalezení zde:  [https://photos.app.goo.gl/wXntoFrVbsPQZ2TR8](https://photos.app.goo.gl/wXntoFrVbsPQZ2TR8)
