---
date: 2020-08-14
category: blog
layout: post
tags:
    - Karlovarský_kraj
    - krajské_volby_2020
    - Moje_místo
title: Moje místo - Loket a Vladař
author: Petr Adamec
authorId: petr.adamec
image: posts/MM_PA.jpg
---
**Kdybych si měl vybrat to nejoblíbenější místo v našem kraji, tak by nemohlo být jedno. Karlovarský kraj totiž nabízí na malém prostoru neskutečné množství úžasných míst. Přesto musím vyzdvihnout aspoň dvě. Za prvé samozřejmě Loket. Většina lidí si představí historické městečko s krásným středověkým hradem. Místo, které je jedním z kulturních center našeho kraje. Místo, které můžete navštívit na kole nebo na lodi. Místo, kde se souzní lidská historie s úžasnou krajinou. Tak bych mohl pokračovat ještě dlouhé stránky.**

Pro mě je to však místo, kde jsem prožil skoro celý svůj život a se kterým mám spojených mnoho zásadních životních okamžiků, přátel a teď pochopitelně i práce ve vedení města. I po skoro čtyřiceti letech života mě Loket stále dokáže překvapit. Daří se mi objevovat nová místa, nenacházející se v žádném turistickém průvodci. Možná nejsou tak atraktivní jako hrad, ale mají svého nezpochybnitelného genia loci. Na své si v našem městě přijdou milovníci historie, přírody i tajemna a záhad. Na cestách a cestičkách, kterými je protkáno celé okolí Lokte, poutník narazí na zajímavé skalní útvary, pozůstatky středověké těžby i různé symboly a nápisy, u kterých často vůbec netuší, jak vznikly a k čemu sloužily. Pokud tedy chcete poznat Loket v celé jeho kráse, nezůstávejte jen v jeho historickém centru, ale vyjdete se po jeho okolí, kam Vás cesta zanese a nebudete litovat.

Tím druhým místem, které mám hrozně je rád jsou pak nejvýchodnější výspy našeho kraje Žluticko a Valečsko s majestátním a tajemným Vladařem. Je to kout našeho kraje, který, pokud mohu, navštěvuji několikrát za rok, kde člověk cítí z každého kousku dlouhou historii lidského osídlení a jeho vlivu krajiny, sahající až do pravěku. Končina, která je pro mnoho lidí naprosto zapomenutá, ale přitom z místních lidí cítíte, jak jsou s ní hluboce spjati, což v našem kraji není moc časté.

![](/assets/img/posts/petr_adamec_2020.jpg)
